---
layout: post
title:  ":books: Come trattare gli altri e farseli amici"
date:   2019-10-01 07:24:04 +0100
categories: [libri]
---

Negli obiettivi personali di quest'anno mi ero proposto di leggere almeno 3 libri. Lo so non è un grande obiettivo ma con 3 figli il tempo libero è il bene più prezioso che si abbia a disposizione, almeno in questo mio momento storico.
Tra i canali YouTube che seguo ho sentito parlare di questo libro di Dale Carnegie (1888-1955) e così ho deciso di aggiungerlo alla lista di quest'anno. 
Ultimamente va di moda leggere testi di crescita personale o meglio di _self empowerment_ e questo è stato scritto nel 1936 prima dell'inizio della Seconda Guerra Mondiale. Se proprio devo iniziare proviamo con qualcosa di rodato.

_Come trattare gli altri e farseli amici_ è un libro che come lo stesso autore scrive "un manuale pratico di relazioni umane". Ecco direi che per un ingegnere può essere un buon inizio parlare di relazioni umane e non di relazioni tra casi d'uso, entità relazionali, algoritmi, diagrammi UML o altre amenità impalpabili.

Quello che segue sarà quindi uno schema di quello che ho letto e se vi potrà essere di aiuto dopo la vostra lettura ne sarò lieto. Giustamente tra i primi consigli del libro c'è quello di appuntarsi delle note ed evidenziare le frasi più di interesse durante la lettura e di riprendere poi successivamente questi spunti. Rileggere i capitoli ed esercitarsi costantemente. 

## Struttura del libro
Dopo una carriera di alti e bassi e in diversi lavori, Dale approda alla didattica ed in particolare si interessa del pubblico business andando a costruire degli incontri nei quali spiega la sua teoria.
Il pubblico al quale si rivolge è però orientato a risultati veloci e pratici e così nasce questo libro che risulta essere proprio un manuale di principi semplici ed efficaci. 

## Schema per punti e principi 
### Parte Prima
#### Tecniche fondamentali per trattare la gente
1. _"Se vuoi prenderti il miele, non tirar calci all'alveare"_. Può sembrare fin troppo banale ma è forse uno dei principi più difficili da controllare. Calato nelle relazioni significa che bisogna imparare a **non criticare gli altri** perché la critica non porta a nulla, è pericolosa, ferisce il prossimo e lo mette sulla difensiva, proprio il contrario di quello che vogliamo in una relazione costruttiva.
L'esercizio è quello di cercare di capire l'altro senza recriminare o condannare perché probabilmente se fossimo al suo posto ci comporteremmo alla stessa maniera.
2. _Il grande segreto per trattare con la gente_. Tutti noi vogliamo essere importanti. Questo messaggio si traduce con l'esercizio di trovare gli aspetti positivi dell'altro per poi  **donare sinceramente lodi e ammirazione**. Questo metterà l'altro in condizioni favorevoli alla relazione.
Da ricordare che si parla di complimenti che nascono dal cuore di chi ha riconosciuto nell'altro quella particolare dote, non si tratta di lusinga che invece è superficiale, falsa e inefficace.
3. _Chi mi seguirà avrà il mondo dalla sua, chi non lo farà camminerà solo in un deserto_. Se vuoi parlare con qualcuno devi **trovare un argomento che piaccia al tuo interlocutore**. Questo lo metterà a suo agio. Non parlare di se ma lasciar parlare l'altro, ascoltarlo con attenzione.
Banalmente ad un cliente piace avere la sensazione di aver comprato qualcosa e non che qualcuno gliela stia vendendo. E' questione di prospettiva.

### Parte Seconda
#### Sei modi per farsi benvolere
1. _Come essere bene accolti ovunque_. Ci si fa più amici in due mesi mostrandosi **interessati agli altri** che non in due anni tentando di indurre gli altri a interessarsi a noi. 
Se vogliamo farci degli amici dobbiamo orientarci all'altruismo e all'interesse per l'altro, per la sua storia, per il suo lavoro.
2. _Un modo semplice per fare subito una buona impressione_. **Sorridi** semplicemente, spontaneamente. E se non si ha voglia agisci come se fossi già felice.
3. _Se non seguite questo consiglio avrete dei problemi_. **Chiama le persone per nome**.
4. _Un modo facile per diventare buoni conversatori_. Per essere un buon conversatore bisogna **imparare prima ad essere buoni ascoltatori**. Per interessare mostratevi interessati. Fate domande gradite e fate parlare gli altri.
5. _Come suscitare l'interesse della gente_. **Parla delle cose che interessano all'altro**
6. _Come riuscire subito simpatici alla gente_. **Essere gentili e sinceramente interessati**

### Parte Terza
#### Come convincere il prossimo a condividere le vostre opinioni
1. _Impossibile avere la meglio discutendo_. **Evita gli scontri verbali**:
- controllarsi
- ascoltare
- cercare punti di accordo
- franchezza se ci sono stati errori propri
- promettere di ripensare all'idea dell'altro
- ringraziare l'altro per l'interesse sull'argomento
- proporre un secondo incontro dopo aver ragionato su quanto emerso.
2. _Come farsi sicuramente dei nemici e come evitarlo_. **Mostra rispetto per l'opinione altrui senza dar torto agli altri**. Socrate diceva di sapere di non sapere e chi siamo noi per sapere più di Socrate? Siamo tutti convinti delle nostre idee e se vengono attaccate ci sentiamo anche noi personalmente attaccati. Come fare? Con modestia non  sminuendo la proposta dell'altro ma portandolo a vedere un altro punto di vista.
3. _Se avete torto, ammettetelo_. **Ammetti subito il tuo errore prima che ti venga additato**
4. _Una goccia di miele_. **Cominciate mostrandovi amici**
5. _Il segreto di Socrate_. **Valorizzare i punti di contatto, entrambi state perseguendo lo stesso scopo**. Per fare questo è preferibile fare delle domande al proprio interlocutore al quale possa dire sì perché in accordo. In questo modo con una serie di sì si può portare l'altro a vedere il proprio punto di vista senza mettersi nella difensiva.
6. _La valvola di sicurezza per far fronte alle lamentele_ **Fa spiegare all'altro la sua posizione senza interromperlo**
7. _Come riuscire a ottenere collaborazione dai nostri simili_ **Non costringere l'altro a fare qualcosa ma spiegagli i benefici di quell'azione** deve sentire che sia stato lui ad avere l'idea giusta
8. _Un sistema che farà meraviglie_ **Vedere dal punto di vista dell'altro**
9. _Quello che tutti vogliono_ **Tutti desideriamo essere capiti**
10. _Un appello che non resta inascoltato_ **L'altro non è in cattiva fede**
11. _Cinema e TV lo fanno: perché voi no?_ **Drammatizza le tue idee**
12. _Se non riuscite in nessun altro modo provate questo sistema_ **Stimolate la competizione**

### Parte Quarta
#### Essere un leader: come far cambiare opinione agli altri senza offendere e suscitare risentimenti
1. _Se proprio si deve criticare un difetto, ecco come cominciare_ **Iniziare dalle cose piacevoli prima delle cose spiacevoli**
2. _Come criticare senza farsi odiare_ Spesso introduciamo un discorso per poi collegare quello che vogliamo usare come critica con un ma. "E tutto molto bello ma...". **Sostituire al "ma" una semplice "e"** richiamando su un comportamento positivo che aiuti a superare un errore piuttosto che criticare l'errore stesso.
3. _Parlare dei propri errori e difetti_ **Parla dei tuoi errori prima di quelli degli altri**
4. _A nessuno piace sentirsi dare gli ordini_ **Fa domande invece di ordini diretti**
5. _Permettere agli altri di salvare la faccia_ **Dare la possibilità di riabilitarsi**
6. _Come spronare la gente al successo_ **Lodare anche il più piccolo progresso**
7. _L'importanza di una reputazione da difendere_ **Ragionare come se l'altro abbia già la virtù particolare che ti interessa**
8. _Fate in modo che ogni errore sembri facile da correggere_ **Incoraggia l'altro**
9. _Fate in modo che la gente sia contenta di fare quel che chiedete_ **Mostra i benefici che l'altro può ottenere facendo quello che chiedete**
  
## Cosa mi porto a casa da questa lettura
1. Devo imparare a non criticare gli altri ma capirli.
2. La natura dell'uomo non è cambiata in milioni di anni. Quello che desideriamo adesso è paragonabile a quello che volevano i nostri antenati. Se nel 1936 questi argomenti sono così attuali è perchè tutti in fondo desideriamo essere amati per quello che siamo, essere capiti e incoraggiati. In questo ambiente riusciamo a dare il massimo di noi stessi.
3. C'è una bella differenza tra l'adulazione e il complimento sincero e solo quest'ultimo può aiutarci a metterci in relazione con l'altro.
4. Sorridere sempre. E' una sorta di profezia che si auto avvera.
5. La sensazione è che nel 1936 la società era generalmente più educata e rispettosa di adesso. 
6. La base di tutto è quella di cercare sempre di mettersi nei panni del prossimo per cercare di capirlo e per valorizzarlo. Così spontaneamente questo sentimento sarà rivolto anche a noi. E' un principio molto cristiano che viene applicato qui anche nelle relazioni lavorative e non solo.

## Considerazioni
Non ho ancora elementi validi per giudicare questo manuale però l'intenzione è quella di provarci veramente a mettere in pratica questi principi.
La lettura è piacevole in ogni caso anche se come premesso nella prefazione alcuni nomi e avvenimenti potrebbero essere distanti per un pubblico odierno ed europeo.
Se siete desiderosi di migliorare le vostre performance di relazione è un buon punto di partenza e dà consigli chiari e concisi... la differenza come sempre la facciamo noi con la nostra volontà.

> “Quando due persone sono sempre d’accordo, una delle due non serve.” (Anonimo)